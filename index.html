<!DOCTYPE html>
<html lang="en">
<head>
  <meta name="viewport" content="width=device-width, initial-scale=1.0">
  <meta charset="UTF-8">
  <title>Der Findes Flere Ting</title>
  <link rel="stylesheet" href="style.css?v=9">
  </head>
<body>

    <h1 id="der-findes-flere-ting">Der Findes Flere Ting</h1>
    <p>(Oversættelse og gendigtning af “There Are More Things” af Jorge
    Luis Borges)</p>
    <p><em>Til minde om Howard P. Lovecraft</em></p>
    <figure>
    <img src="the-round-tower.jpg" title="Det runde tårn af Piranesi"
    alt="Det runde tårn af Piranesi" />
    <figcaption aria-hidden="true">Det runde tårn af
    Piranesi</figcaption>
    </figure>
    <p>Lige da jeg skulle til at forberede mig til min afsluttende
    eksamen i filosofi ved københavns universitet, nåede budskabet mig,
    at min onkel, Erling Arnesen, var død af en hjerneblødning, ude på
    sin ejendom i det bakkede landskab på Mols.</p>
    <p>Jeg følte det, man altid føler ved et dødsfald: den stikkende, nu
    formålsløse anger over, at det intet ville have kostet at vise lidt
    mere venlighed. Mennesket glemmer så let, at det er en afdød, der
    taler med andre afdøde. Mit studium var, som sagt, filosofi; jeg
    mindedes, hvordan min onkel, uden nogensinde at nævne en eneste
    filosof ved navn, havde indviet mig i sine smukke grublerier,
    dengang ude på Højgård, nær ved Knebel. Et æble fra frugtskålen blev
    hans redskab til at introducere mig for Berkeleys idealisme; et
    gammelt skakbræt var nok til at illustrere de førsokratiske
    paradokser. År senere lånte han mig Hintons afhandlinger, der søger
    at påvise eksistensen af en fjerde rumdimension, som læseren
    angiveligt kan fornemme gennem indviklede øvelser med farvede
    træklodser. Jeg glemmer aldrig de prismer og pyramider af træ, vi
    byggede sammen på gulvet i hans kontor.</p>
    <p>Min onkel var uddannet ingeniør. Før han lod sig pensionere fra
    Statsbanerne, besluttede han at slå sig ned på Mols, som tilbød ham
    fordelene ved en næsten landlig ensomhed, men stadig med
    overkommelig afstand til Aarhus. Intet var mere forventeligt, end at
    arkitekten, der skulle tegne hans tilpassede ombygning af den gamle
    gård, blev hans nære ven, Anders Møller. Denne principfaste mand
    bekendte sig til en streng, pietistisk overbevisning; min onkel var,
    som de fleste dannede mænd på hans tid, fritænker, eller snarere
    agnostiker, men han nærede en levende interesse for teologi, på
    samme måde som han interesserede sig for Hintons flygtige kuber
    eller den unge H.G. Wells’ velkonstruerede mareridt. Han holdt af
    hunde; han havde en stor, ruhåret hønsehund, som han havde givet
    navnet Johnson, måske efter en barndomshelt.</p>
    <p>Højgård lå på et højdedrag, mod vest flankeret af fugtige engdrag
    ned mod Knebel Vig.</p>
    <p>På den anden side af det hvidmalede stakit mildnede de gamle,
    mørke thujatræer ikke gårdens lidt dystre fremtoning. I stedet for
    et traditionelt stråtag havde hovedhuset et stejlt, sort skifertag
    og et firkantet tårn med et vindue, der lignede et tomt øje, og som
    syntes at tynge på de hvidkalkede mure og de sparsomme, sprossede
    vinduer. Som dreng accepterede jeg denne særhed, ligesom man
    accepterer de uforenelige elementer, der kun i kraft af deres
    sameksistens kaldes verden.</p>
    <p>Jeg vendte tilbage til Jylland i 1921. For at undgå
    arvestridigheder var gården blevet sat på auktion; den blev
    erhvervet af en tilflytter, en vis Morten Prip, som betalte det
    dobbelte af, hvad den højestbydende ellers havde tilbudt.</p>
    <p>Så snart skødet var underskrevet, ankom Prip sidst på
    eftermiddagen med to hjælpere, og de kørte samtlige møbler, samtlige
    bøger og alt indbo fra gården til en gammel mergelgrav, ikke langt
    fra vejen mod Rønde. (Jeg mindedes med vemod diagrammerne i Hintons
    bøger og den store, gamle globus.) Dagen efter opsøgte Prip
    arkitekten Møller og foreslog visse ombygninger, som denne afviste
    med forargelse. Efterfølgende påtog et byggefirma fra Aarhus sig
    opgaven. De lokale tømrermestre nægtede at påtage sig opgaven med at
    fremstille nye møbler til gården; en snedker Madsen fra Grenaa
    accepterede til sidst de betingelser, Prip stillede. I fjorten dage
    måtte han arbejde om natten, bag lukkede døre og tildækkede vinduer.
    Det var ligeledes om natten, den nye beboer flyttede ind på Højgård.
    Vinduerne blev aldrig åbnet, men i mørket kunne man undertiden ane
    smalle striber af lys. Mælkekusken fandt en morgen hunden Johnson
    død ved lågen, med halsen skåret over og Fanden måtte vide, hvad der
    var sket. Om vinteren fældede de de gamle thujatræer.</p>
    <p>Ingen så Morten Prip igen; han forlod tilsyneladende landet kort
    efter.</p>
    <p>Disse nyheder foruroligede mig, som man kan forestille sig. Jeg
    ved, at mit mest fremtrædende karaktertræk er nysgerrighed - den
    samme nysgerrighed, der engang fik mig til at indlede et forhold til
    en kvinde, der var mig fuldkommen fremmed, blot for at finde ud af,
    hvem hun var, og hvordan hun var; til (uden nævneværdigt resultat)
    at eksperimentere med laudanumdråber; til at fordybe mig i
    transfinitte tal og til sidst til at kaste mig ud i det forfærdelige
    eventyr, jeg nu skal berette om. Skæbnebestemt besluttede jeg mig
    for at undersøge sagen.</p>
    <p>Mit første skridt var at opsøge Anders Møller. Jeg huskede ham
    som rank og vejrbidt, med en magerhed, der antydede senet styrke; nu
    havde årene krummet ham, og det engang mørke fuldskæg var grånet.
    Han modtog mig i sit hus i Rønde, der forudsigeligt nok lignede min
    onkels tidligere hjem, idet begge var bygget efter den gode
    kunstners og middelmådige arkitekts, William Mortensens, solide, men
    lidt tunge principper.</p>
    <p>Samtalen var sparsom; Jyllands symbolske plante er ikke uden
    grund den stikkende lyng. Jeg fornemmede dog, at den stærke, mørke
    te og det sirligt anrettede fad med småkager (som min vært delte ud,
    som var jeg stadig en skoledreng) i virkeligheden nøjsomt var
    tilegnet hans afdøde vens nevø. Hans teologiske diskussioner med min
    onkel havde været som et langt skakparti, der krævede hver spillers
    fulde opmærksomhed på modstanderens træk.</p>
    <p>Tiden gik, og jeg nærmede mig ikke mit egentlige ærinde. En
    akavet stilhed opstod, og Møller brød den.</p>
    <p>— Unge mand, sagde han, De er ikke kørt helt herud fra Aarhus for
    at tale om Erling eller om studierne. Det, der nager Dem, er salget
    af Højgård og den besynderlige køber. Mig ligeså. Helt ærligt,
    historien er mig imod, men jeg skal fortælle Dem, hvad jeg ved. Det
    er ikke meget.</p>
    <p>Efter en pause fortsatte han roligt:</p>
    <p>— Før Erling døde, kaldte sognerådsformanden mig til møde.
    Provsten var der også. De foreslog mig at tegne en tilbygning til
    kirken, et slags menighedshus. De ville betale godt for arbejdet.
    Jeg svarede dem straks nej. Jeg tjener Herren og kan ikke medvirke
    til at opføre bygninger til verdslig forlystelse under kirkens
    tag.</p>
    <p>Her tav han.</p>
    <p>— Er det alt? vovede jeg at spørge. — Nej. Den Prip… han ville
    have mig til at rive dele af Erlings hus ned - mit arbejde - og i
    stedet opføre… noget monstrøøst. Vederstyggeligheden har mange
    ansigter.</p>
    <p>Han udtalte disse ord med vægt og rejste sig.</p>
    <p>Da jeg kom ud på vejen igen, blev jeg indhentet af Peder Knudsen.
    Vi kendte hinanden, som man nu kender hinanden på landet. Han
    foreslog, at vi kunne følges et stykke til fods. Jeg brød mig aldrig
    synderligt om hans type - lidt af en krybskytte og slagsbror - og
    forudså en strøm af mere eller mindre opdigtede og grove historier
    fra kroen, men jeg resignerede og takkede ja. Det var næsten mørkt.
    Da vi på et par hundrede meters afstand kunne se Højgård ligge mørk
    på bakken, slog Knudsen pludselig ind på en markvej. Jeg spurgte
    hvorfor. Hans svar var ikke, hvad jeg havde ventet.</p>
    <p>— Jeg er såmænd ikke bange anlagt. De fleste kan bevidne, at jeg
    ikke er en tøsedreng. Men hør her. Forleden nat kom jeg fra et gilde
    i Agri. Omkring hundrede skridt fra gården dér så jeg noget. Min
    krikke stejlede, og havde jeg ikke revet den til side og ind på
    stien her, så stod jeg måske ikke her i dag og fortalte historien.
    Det, jeg så, var ikke for småbørn. Meget oprevet tilføjede han et
    kraftudtryk.</p>
    <p>Den nat sov jeg ikke. Hen mod daggry drømte jeg om et kobberstik
    i Piranesis stil, som jeg aldrig havde set, eller som jeg havde set
    og glemt, og som forestillede labyrinten. Det var et amfiteater af
    sten, omkranset af mørke cypresser og højere end træernes toppe. Der
    var hverken døre eller vinduer, kun en uendelig række af lodrette,
    smalle sprækker.</p>
    <p>Med et forstørrelsesglas forsøgte jeg at se minotauren. Til sidst
    fik jeg øje på den. Den var et uhyres uhyre; den lignede mindre en
    tyr end en moskusokse, og med menneskekroppen strakt ud på jorden
    syntes den at sove og drømme. Drømme om hvad eller hvem?</p>
    <p>Den eftermiddag gik jeg forbi Højgård. Lågen i stakittet var
    lukket med en kæde, og et par af tremmerne var vredet skæve. Hvad
    der før var have, var nu tilgroet med ukrudt. Til højre var der en
    lav grøft, og kanterne var trampet ned.</p>
    <p>Jeg havde ét træk tilbage, som jeg udskød i flere dage, ikke kun
    fordi jeg anså det for fuldkommen nytteløst, men fordi det ville
    føre mig mod det uundgåelige, det sidste.</p>
    <p>Uden større forhåbninger kørte jeg til Grenaa. Snedker Madsen var
    en rundkindet, midaldrende mand, jovial og jævn. Synet af ham var
    nok til at få mig til at forkaste de listige planer, jeg havde
    udtænkt dagen før. Jeg rakte ham mit visitkort, som han stavede sig
    igennem med en vis højtidelighed. Jeg sagde, at jeg var interesseret
    i de møbler, han havde fremstillet til Højgård på Mols, som
    tidligere havde tilhørt min onkel. Manden talte længe og forklarede,
    at hans motto var at opfylde kundens ønsker til punkt og prikke,
    hvor besynderlige de end måtte forekomme, og at han havde udført
    arbejdet nøjagtigt efter forskrifterne. Efter at have rodet i nogle
    skuffer viste han mig nogle tegninger, jeg ikke forstod,
    underskrevet af den undvigende Morten Prip. (Han tog mig uden tvivl
    for en sagfører.) Da vi tog afsked, betroede han mig, at han for alt
    guld i verden ikke ville sætte sine ben på Mols igen, og slet ikke i
    nærheden af Højgård.</p>
    <p>Han tilføjede, at kunden jo altid har ret, men efter hans ringe
    mening var hr. Prip skingrende skør. Så tav han, som fortrød han sin
    åbenmundethed. Mere kunne jeg ikke få ud af ham.</p>
    <p>Jeg havde forudset denne fiasko, men én ting er at forudse noget,
    en anden ting er, at det så indtræffer.</p>
    <p>Gentagne gange sagde jeg til mig selv, at der ikke findes anden
    gåde end tiden, denne uendelige væv af fortid, nutid, fremtid, af
    altid og aldrig. Disse dybsindige overvejelser var nytteløse; efter
    at have viet eftermiddage til studier af Schopenhauer eller måske
    Kierkegaard, drev jeg nat efter nat rundt på de mørke markveje, der
    omkransede Højgård.</p>
    <p>Nogle gange skimtede jeg et skarpt, hvidt lys deroppefra; andre
    gange syntes jeg at høre en klagende lyd. Sådan fortsatte det indtil
    den nittende juli.</p>
    <p>Det var en af de trykkende, lumre sommerdage i Jylland, hvor man
    ikke blot føler sig plaget af varmen, men ligefrem nedværdiget af
    den. Klokken var omkring elleve om aftenen, da uvejret brød løs.
    Først vinden fra vest, hylende over bakkerne, og derefter
    styrtregnen. Jeg famlede mig frem på udkig efter ly. I et pludseligt
    lyns blændende skær opdagede jeg, at jeg stod få skridt fra
    stakittet. Jeg ved ikke, om det var af frygt eller af håb, men jeg
    prøvede lågen. Uventet gav den efter. Jeg trængte ind, skubbet frem
    af stormen. Himmelen og jorden syntes at mane mig fremad. Også
    hoveddøren til huset stod på klem. Et piskende regnskyl ramte mit
    ansigt, og jeg trådte indenfor.</p>
    <p>Indenfor havde de fjernet gulvfliserne i forstuen, og jeg trådte
    på bar jord og vildtvoksende græs. En sødlig, kvalmende lugt fyldte
    huset. Til venstre eller højre, jeg er ikke helt sikker, stødte jeg
    mod en rampe af rå sten. Hurtigt gik jeg opad. Næsten mekanisk
    tændte jeg for lyset på væggen.</p>
    <p>Spisestuen og biblioteket fra mine minder var nu, efter at
    skillevæggen var revet ned, ét eneste stort, raseret rum med kun få,
    spredte møbler. Jeg vil ikke forsøge at beskrive dem, for jeg er
    ikke sikker på, at jeg virkelig så dem, trods det nådesløse, hvide
    lys fra den nøgne pære i loftet. Lad mig forklare.</p>
    <p>For at se en ting må man forstå den. En stol forudsætter
    menneskekroppen, dens led og dimensioner; en saks forudsætter
    handlingen at klippe. Hvad skal man sige om en lampe eller en vogn?
    Den indfødte i junglen kan ikke opfatte missionærens bibel; turisten
    ser ikke det samme tovværk som sømændene om bord. Hvis vi virkelig
    kunne se universet, ville vi måske forstå det.</p>
    <p>Ingen af de vanvittige former, som denne nat åbenbarede for mig,
    svarede til den menneskelige skikkelse eller til nogen tænkelig
    anvendelse. Jeg følte afsky og rædsel. I et af hjørnerne opdagede
    jeg en lodret jernstige, der førte op til næste etage. Mellem de
    brede trin, hvoraf der næppe var mere end ti, var der uregelmæssige
    mellemrum. Denne stige, der forudsatte hænder og fødder, var
    forståelig og bragte mig på en måde en smule lindring. Jeg slukkede
    lyset og ventede et stykke tid i mørket. Jeg hørte ikke den mindste
    lyd, men nærværet af de ubegribelige ting foruroligede mig dybt. Til
    sidst tog jeg en beslutning.</p>
    <p>Oppe på næste etage famlede min skælvende hånd igen efter
    lyskontakten og tændte. Det mareridt, som underetagen havde antydet,
    udfoldede sig og blomstrede her på øverste etage. Der var mange
    genstande, eller måske få genstande, vævet ind i hinanden. Jeg
    genkalder mig nu en slags langt operationsbord, meget højt, formet
    som et U, med cirkulære fordybninger i enderne. Jeg tænkte, at det
    kunne være sengelejet for husets beboer, hvis monstrøse anatomi
    således blev afsløret, indirekte, som et dyrs eller en guds, gennem
    dens aftryk eller skygge. Fra en passage hos Lucanus, læst for år
    tilbage og glemt, dukkede ordet <em>anfisbena</em> op i min
    bevidsthed; det antydede noget, men udtømte bestemt ikke, hvad mine
    øjne senere skulle møde. Ligeledes husker jeg et V af spejle, der
    fortabte sig i det øvre mørke.</p>
    <p>Hvordan ville beboeren være? Hvad kunne <em>den</em> søge på
    denne planet, ikke mindre grusom for <em>den</em>, end <em>den</em>
    var for os? Fra hvilke hemmelige egne af astronomien eller tiden,
    fra hvilket ældgammelt og nu uberegneligt tusmørke, var <em>den</em>
    nået frem til dette jyske landskab og denne specifikke nat?</p>
    <p>Jeg følte mig som en indtrænger i kaos. Udenfor var regnen
    stilnet af. Jeg kiggede på mit ur og så med forbavselse, at klokken
    var næsten to om natten. Jeg lod lyset brænde og påbegyndte
    forsigtigt nedstigningen ad jernstigen. At gå ned, hvor jeg var
    kommet op, var ikke umuligt. At gå ned, før beboeren vendte tilbage.
    Jeg gættede, at <em>den</em> ikke havde lukket hverken lågen eller
    døren, simpelthen fordi den ikke vidste, hvordan man gjorde.</p>
    <p>Mine fødder rørte det næstsidste trin på stigen, da jeg
    fornemmede, at noget kom op ad rampen nedenunder, tungt og langsomt
    og… mangfoldigt. Nysgerrigheden overvandt frygten, og jeg lukkede
    ikke øjnene.</p>


</body>
</html>